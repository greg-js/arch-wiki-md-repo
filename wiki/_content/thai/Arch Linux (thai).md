Arch Linux คือลีนุกซ์ที่ถูกพัฒนาอย่างอิสระสำหรับระบบ i686/x86-64 ที่เน้นด้านการให้ซอฟท์แวร์เวอร์ชั่นเสถียรรุ่นใหม่ล่าสุดและมีการอัพเดตระบบอย่างต่อเนื่องตลอดเวลา (rolling-release) ระบบหลังติดตั้งเป็นเพียงระบบพื้นฐานที่สุด ซึ่งผู้ใช้ต้องปรับแต่งและเพิ่มส่วนต่าง ๆ ให้เหมาะสมกับตัวเอง

<input type="checkbox" role="button" id="toctogglecheckbox" class="toctogglecheckbox" style="display:none">

## Contents

<label class="toctogglelabel" for="toctogglecheckbox"></label>

*   [1 หลักการ](#หลักการ)
    *   [1.1 เรียบง่าย](#เรียบง่าย)
    *   [1.2 ทันสมัย](#ทันสมัย)
    *   [1.3 เน้นการปฏิบัติ](#เน้นการปฏิบัติ)
    *   [1.4 ตอบสนองผู้ใช้](#ตอบสนองผู้ใช้)
    *   [1.5 อเนกประสงค์](#อเนกประสงค์)
*   [2 ประวัติ](#ประวัติ)
    *   [2.1 ยุคบุกเบิก](#ยุคบุกเบิก)
    *   [2.2 ยุคกลาง](#ยุคกลาง)
    *   [2.3 เริ่มต้นยุคสมัยของ A. Griffin](#เริ่มต้นยุคสมัยของ_A._Griffin)

## หลักการ

### เรียบง่าย

Arch Linux ให้นิยามความเรียบง่ายว่า *ไม่มีการเพิ่มเติมหรือแก้ไขที่ไม่จำเป็น* ด้วยเหตุนี้ซอฟท์แวร์ส่วนใหญ่จึงเหมือนต้นฉบับที่ผู้พัฒนาเขียนเอาไว้ ([ที่ upstream](https://en.wikipedia.org/wiki/Upstream_(software_development) "wikipedia:Upstream (software development)")) และมีการแก้ไขให้เข้ากับดิสทริบิวชั่น (downstream) อย่างน้อยที่สุด โดยปกติ patch ที่ไม่ถูกนำไปใช้ในฝั่ง upstream ก็จะไม่ถูกนำมาใช้ใน Arch

ในลักษณะเดียวกัน ไฟล์สำหรับตั้งค่าต่าง ๆ ใน Arch ก็ยังคงเนื้อหาเกือบเหมือนต้นฉบับทุกอย่าง เว้นแต่การแก้ไขบางประการ เช่น system file path ที่อาจถูกปรับแต่งให้เข้ากับดิสทริบิวชั่น Arch จะไม่เปิดใช้ service โดยอัตโนมัติเมื่อคุณติดตั้งแพคเกจ และจะแยกแพคเกจออกเป็นแพคเกจย่อยก็ต่อเมื่อมีประโยชน์ที่เห็นได้อย่างชัดเจน (เช่นสามารถลดความสิ้นเปลืองในการใช้พื้นที่เก็บข้อมูลได้อย่างมาก) Arch จะไม่ติดตั้งเครื่องมือการตั้งค่าแบบ GUI ให้ เพราะเราสนับสนุนการดูแลระบบผ่าน shell และ text editor ธรรมดามากกว่า

### ทันสมัย

Arch Linux เน้นการให้บริการซอฟท์แวร์รุ่นเสถียรที่ทันสมัยที่สุดเท่าที่จะทำได้ ตราบใดที่ไม่ทำให้แพคเกจต่าง ๆ เกิดความขัดแย้งกัน การอัพเกรด Arch จะเป็นไปอย่างต่อเนื่องตามโมเดล [rolling-release](https://en.wikipedia.org/wiki/Rolling_release "wikipedia:Rolling release") ดังนั้นคุณจึงต้องติดตั้งระบบเพียงแค่ครั้งเดียว จากนั้นก็อัพเกรดเป็นเวอร์ชั่นใหม่ได้ตลอดเวลา

Arch มีฟีเจอร์ใหม่ ๆ สำหรับผู้ใช้ GNU/Linux ไม่ว่าจะเป็นระบบ init [systemd](/index.php/Systemd "Systemd"), ระบบไฟล์สมัยใหม่ (Ext2/3/4, Reiser, XFS, JFS, BTRFS), LVM2, software RAID, udev support และ initcpio (ด้วย [mkinitcpio](/index.php/Mkinitcpio "Mkinitcpio")) รวมทั้งเคอร์เนลเวอร์ชั่นล่าสุดด้วย

### เน้นการปฏิบัติ

Arch เป็นดิสทริบิวชั่นที่เน้นการใช้งานจริงมากกว่าอุดมคติ ดังนั้นหลักการจึงเป็นเพียงแนวทางคร่าว ๆ เพราะสุดท้ายแล้วการตัดสินใจจะขึ้นอยู่กับการตกลงของนักพัฒนาเป็นกรณีไป เนื่องจากเราให้ความสำคัญกับการคิดวิเคราะห์และการถกเถียงเพื่อหาคำตอบมากกว่าการเมืองหรือความเชื่อ

แพคเกจและสคริปต์ที่อยู่ในคลังแพคเกจของ Arch Linux คือช่องทางสำหรับให้บริการซอฟต์แวร์แบบฟรีและโอเพนซอร์สสำหรับผู้ใช้ที่ต้องการใช้ซอฟท์แวร์แบบนี้ แต่เราก็มีแพคเกจที่ไม่ใช่โอเพนซอร์สสำหรับผู้ใช้ที่ *ขอให้ใช้งานได้ก็พออย่างอื่นไม่สน* ด้วย

### ตอบสนองผู้ใช้

ดิสทริบิวชั่น GNU/Linux ส่วนใหญ่พยายามเน้นความ *ง่ายต่อการใช้งาน* แต่ Arch Linux เน้นที่การ *ตอบสนองผู้ใช้งาน* เสมอมาและจะเป็นเช่นนี้ตลอดไป เพราะเราคิดว่าดิสทริบิวชั่นควรตอบโจทย์ความต้องการของคนที่ร่วมพัฒนาและใช้มัน แทนที่จะรองรับความต้องการของผู้ใช้จำนวนมากที่สุด ดิสทริบิวชั่นของเรามุ่งเป้าไปที่คนที่ใช้ GNU/Linux เป็นอยู่แล้ว หรือคนที่พร้อมจะลงมือทดลองทำและอ่านคู่มือการใช้งานเพื่อแก้ปัญหาด้วยตัวเอง

เราสนับสนุนให้ผู้ใช้ทุกคน [เข้าร่วม](/index.php/Getting_involved "Getting involved") และช่วยพัฒนาดิสทริบิวชั่น ไม่ว่าจะเป็นการรายงานและช่วยกันแก้ [บั๊ก](https://bugs.archlinux.org/) ซึ่งจะช่วยทำให้แพคเกจและ [โปรเจคต่าง ๆ](https://projects.archlinux.org/) ดีขึ้น: นักพัฒนา Arch ประกอบไปด้วยอาสาสมัคร และคนที่มีส่วนร่วมสม่ำเสมอ (ที่เราเรียกว่า *Archers*) จะได้รับเลือกเป็นส่วนหนึ่งของทีม โดย *Archers* เหล่านี้สามารถเพิ่มแพคเกจเข้าไปใน [Arch User Repository](/index.php/Arch_User_Repository "Arch User Repository"), ช่วยเขียน [ArchWiki](/index.php/Main_page "Main page"), ช่วยตอบคำถามทางเทคนิคหรือแลกเปลี่ยนความคิดเห็นใน [กระดานสนทนา](https://bbs.archlinux.org/), [จดหมายข่าว](https://mailman.archlinux.org/mailman/listinfo/), หรือ [ช่อง IRC](/index.php/IRC_channels "IRC channels") Arch Linux คือระบบปฏิบัติการที่ถูกเลือกใช้โดยคนจากทั่วโลก จึงมี [ชุมชนนานาชาติ](/index.php/International_communities "International communities") ที่พร้อมช่วยเหลือและเขียนเอกสารในหลายภาษาด้วยกัน

### อเนกประสงค์

Arch Linux คือดิสทริบิวชั่นอเนกประสงค์ หลังการติดตั้งคุณจะมีแค่สภาพแวดล้อมแบบ command-line: เราให้ผู้ใช้ตั้งค่าระบบและติดตั้งส่วนต่าง ๆ ด้วยตัวเอง แทนที่จะต้องไล่ลบแพคเกจที่ไม่ต้องการออก โดยผู้ใช้สามารถเลือกติดตั้งได้จาก [คลังแพคเกจหลัก](/index.php/Official_repositories "Official repositories") ซึ่งมีทั้งแพคเกจสำหรับสถาปัตยกรรม [i686](https://en.wikipedia.org/wiki/P6_(microarchitecture) และ [x86-64](https://en.wikipedia.org/wiki/x86-64 "wikipedia:x86-64")

Arch มี [pacman](/index.php/Pacman "Pacman") เป็นโปรแกรมจัดการแพคเกจที่เรียบง่ายและทำงานได้รวดเร็ว และทำให้คุณสามารถอัพเกรดระบบได้โดยใช้แค่คำสั่งเดียว และก็มี [Arch Build System](/index.php/Arch_Build_System "Arch Build System") ซึ่งเป็นระบบคล้าย ๆ ports ที่ช่วยให้คุณติดตั้งแพคเกจได้จากซอร์สโค้ด (โดยใช้แค่คำสั่งเดียวเหมือนกัน) นอกจากนั้น Arch ยังมี *Arch User Repository* ซึ่งเป็นคลังเก็บสคริปต์ [PKGBUILD](/index.php/PKGBUILD "PKGBUILD") หลายพันสคริปต์ที่ถูกใช้โดยโปรแกรม [makepkg](/index.php/Makepkg "Makepkg") เพื่อคอมไพล์และติดตั้งแพคเกจต่าง ๆ โดยคลังเก็บสคริปต์นี้ถูกดูแลโดยชุมชนผู้ใช้

## ประวัติ

### ยุคบุกเบิก

Judd Vinet โปรแกรมเมอร์ชาวแคนาดาและมือกีตาร์สมัครเล่นเริ่มพัฒนา Arch Linux ในช่วงต้นปี 2001 และออกเวอร์ชั่นแรก หรือ Arch Linux 0.1 เมื่อวันที่ 11 มีนาคม 2002   Vinet ชื่นชอบความเรียบง่ายและความประณีตของ [Slackware](http://www.slackware.com/), [BSD](https://en.wikipedia.org/wiki/Berkeley_Software_Distribution "wikipedia:Berkeley Software Distribution"), [PLD Linux](http://www.pld-linux.org/), และ [CRUX](http://crux.nu/) แต่รู้สึกผิดหวังที่ตอนนั้นไม่มีระบบจัดการแพคเกจที่ดีพอ  เขาจึงสร้างดิสทริบิวชั่นของตัวเองที่ยึดหลักการคล้ายกับดิสทริบิวชั่นเหล่านั้น และเขียนโปรแกรม [pacman](/index.php/Pacman "Pacman") เพื่อติดตั้ง ลบ และอัพเกรดแพคเกจต่าง ๆ

### ยุคกลาง

ชุมชน Arch เติบโตขึ้นเรื่อย ๆ อย่างที่เห็นใน [สถิติจำนวนโพสต์ในกระดานข่าว, จำนวนผู้ใช้, และรายงานบั๊ก](https://dev.archlinux.org/~dan/archstats.svg) นอกจากนั้น Arch ยังขึ้นชื่อมาตั้งแต่ต้นในด้าน [ชุมชนผู้ใช้ที่เปิดกว้าง เป็นมิตร และพร้อมช่วยเหลือ](http://www.osnews.com/story/4827)

### เริ่มต้นยุคสมัยของ A. Griffin

ช่วงปลายปี 2007 Judd Vinet วางมือจากการเป็นนักพัฒนาหลักของ Arch และ [ส่งไม้ต่อให้โปรแกรมเมอร์ชาวอเมริกันชื่อ Aaron Griffin](https://bbs.archlinux.org/viewtopic.php?id=38024), หรือที่มีนามแฝงว่า Phrakture, ซึ่งเป็นผู้ดูแลหลักของ Arch มาจนถึงปัจจุบัน

ในช่วงเวลาที่ผ่านมา ชุมชนของ Arch เติบโตอย่างก้าวกระโดด และได้รับ [ความสนใจและรีวิว](/index.php/Arch_Linux_Press_Review "Arch Linux Press Review") เพิ่มขึ้นอย่างมากมายสำหรับดิสทริบิวชั่นที่ขนาดไม่ใหญ่มากนี้

ปัจจุบันนักพัฒนา Arch ก็ยังคงเป็นอาสาสมัครที่ไม่ได้รับค่าตอบแทนใด ๆ และก็ทำโปรเจคนี้ในเวลาส่วนตัว และก็ไม่คิดที่จะทำ Arch ในเชิงการค้าด้วย ดังนั้น Arch จึงเป็นดิสทริบิวชั่นที่ฟรีทั้งด้านราคาและอิสรภาพ สำหรับคนที่สนใจประวัติการพัฒนาของ Arch ลองแวะไปดูที่ [Arch ใน Internet Archive Wayback Machine](http://web.archive.org/web/*/archlinux.org) และ the [จดหมายเหตุข่าวคราวของ Arch Linux](https://www.archlinux.org/news/)